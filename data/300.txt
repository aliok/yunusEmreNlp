İşitin ey ulular, âhır zaman olısar,
Sağ Müslüman seyrektir, o da güman olısar.

Dânişmend okur tutmaz, derviş yolun gözetmez,
Bu halk öğüt işitmez, sağır hemen olısar.

Gitti beyler mürveti, binmişler birer atı,
Yediği yoksul eti, içtiği kan olısar.

Yani er koptu erden, elin çekmez murdardan,
Deccal kopısar yerden, onlar uyan olısar.

Birbirine yan yana, ettiğim kalır sana,
Yarın mahşer gününde cümle âyan olısar.

Ey Yunus, şimdi senin aşk ile geçsin günün,
Sevdiğin kişi senin canına can olısar.

