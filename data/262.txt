Hak bir gevher yarattı kendinin kudretinden, 
Nazar kıldı gevhere, eridi heybetinden. 

Yedi kat yer yarattı o gevherin tozundan, 
Yedi kat gök yarattı o gevherin buğundan. 

Yedi deniz yarattı o gevher damlasından, 
Dağları muhkem kıldı o deniz köpüğünden.

Muhammed'i yarattı mahluka şefkatinden,
Hem Ali'yi yarattı müminlere fazlından.

Kayıp işi kim bilir meğer Kur'an ilminden,
Yunus içti esridi o gevher denizinden.

