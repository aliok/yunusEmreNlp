Bir söz diyeyim sana, dinle canın var ise,
Kem tamahlık eyleme, aklın sana yâr ise.

Manadan getirmişler, kardeşten yâr yeğrektir,
Oğuldan daha tatlı, eğer doğru yâr ise.

Gördün yârin eğridir, neyin varsa ver kurtul,
Atalardan öğüttür, işittiğin var ise.

Yârin sana sadıksa, köle ol kapısında,
Çıkar ciğerin yedir, eğer çaren var ise.

Onsuz sözün gör nedir, çok söz havan yüküdür.
Ârife bir söz yeter, tende gevher var ise.

Ekmek yiyip tuz basmak, o namertler işidir,
Ekmek onu komaya, tuzun hakkı var ise.

Eyilik erin yâri, ölürse uçmak yeri,
Senden sonra söylenir, ne dirliğin var ise.

Yunus miskin delidir, hem sözünden bellidir,
Ayıplaman yârenler, eksikliği var ise.

