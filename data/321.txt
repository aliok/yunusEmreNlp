Mânâ evine daldık,
Vücut seyrini kıldık.
İki cihan seyrini,
Cümle vücutta bulduk.

Bu çizginen gökleri,
Tahtes-serâ yerleri,
Yetmiş bin hicapları,
Cümle vücutta bulduk.

Yedi yer, yedi göğü,
Dağları, denizleri,
Uçmağ ile tamuyu,
Cümle vücutta bulduk.

Gece ile gündüzü,
Gökte yedi yıldızı,
Levhte yazılı sözü,
Cümle vücutta bulduk.

Musa ağdığı Tûr’u,
Yoksa Beytül Ma’mur’u,
İsrafil çalan sûru,
Cümle vücutta bulduk.

Tevrat ile İncil’i,
Furkan ile Zebur’u,
Bunlardaki beyanı,
Cümle vücutta bulduk.

Yunus’un sözleri hak,
Cümlemiz dedik saddak,
Nerd’istersen orda Hak,
Cümle vücutta bulduk.

