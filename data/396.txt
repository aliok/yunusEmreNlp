Tehi görme kimseyi,
Hiç kimsene boş değil.
Eksiklik ile nazar,
Erenlere hoş değil.

Gönlünü derviş eyle,
Dost ile biliş eyle.
Aşk eri şu mânâda,
Derviş içi boş değil.

Derviş bilir dervişi,
Hak yoluna durmuşu.
Dervişler hüma kuşu,
Çaylak ve baykuş değil.

Dervişlik aslı candan,
Geçti iki cihandan.
Haber verir sultandan,
Bellidir yad kuş değil

Ey Yunus, Hakk'ı bilen,
Söylemez hergiz yalan
İkilik ile gelen,
Doğru yol bulmuş değil.

