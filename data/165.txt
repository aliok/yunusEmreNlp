Dinin imanın varı ise,
Hor görmegil dervişleri.
Cümle âlem müştak durur,
Hor görmegil dervişleri.

Ay u Güneş müştak durur,
Dervişlerin sohbetine.
Ferişteler tesbih okur,
Zikir eder dervişleri.

Tersalar tövbeye gelir,
Taht ısları zebun olur. 
Dağlar taşlar secde kılar,
Göriceğiz dervişleri.

Derviş oku ırak atar,
Hey demeden cana yeter.
Gafil olma yeter tutar,
Hor görmegil dervişleri.

Ol Fahr-ı Âlem Mustafa, 
Sıdkı bütün aşka safâ.
İster isen ondan vefa,
İncitmegil dervişleri.

İncidesin âh ederler,
Ömrün günün kurutalar.
Gözsüz olasın yedeler,
Tâ bilesin dervişleri.

Yer gök eydür hırka hakı,
Himmetleri olsun bâki.
Çün Padişah oldu sâki,
Esrittiler dervişleri.

Gökten inen dört kitabı, 
Günde bin kez okusan,
Vallah didâr görmeyesin,
Sevmez isen dervişleri.

Yunus aydur: Bu aşk geldi,
Ölmüş canım diri kıldı.
Sen ben demek benden kaldı,
Görüceğiz dervişleri.

