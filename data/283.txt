Hor bakma sen toprağa, 
Toprakta neler yatar?
Kani bunca evliya, 
Yüz bin Peygamber yatar. 

Cennette buğday yiyen, 
Gaflet gömleğin giyen, 
Hem dünyaya meyleden, 
Adem Peygamber yatar. 

Arkasıyle kum çeken, 
Göz yaşıyle yuğuran, 
Kabeye temel kuran, 
Halil Peygamber yatar.

Vücudunu kurt yiyen, 
Kurt yedikçe şükreden, 
Belalara sabreden, 
Eyyup Peygamber yatar. 

Balık karnında yatan, 
Deryaları seyreden, 
Kabak kökün yastanan, 
Yunus Peygamber yatar. 

Kuyuda nihan olan, 
Köle diye satılan, 
Mısır’a sultan olan, 
Yusuf Peygamber yatar. 

Yusuf’un yavu kılan, 
Kurt ile dava kılan, 
Ağlayıp gözsüz kalan, 
Yakup Peygamber yatar. 

Asasın ejder eden, 
Bahre vurup yol eden, 
Firavun helak eden, 
Musa Peygamber yatar. 

O Allahın habibi,
Dertlilerin tabibi, 
Enbiyalar serveri, 
Resul Muhammed yatar. 

Hayber kalasın yıkan, 
Kafiri oda yakan 
Şahinler gibi bakan, 
Ali gibi er yatar. 

Ata ana gülleri, 
Kur’an okur dilleri 
Fatm’ana oğulları;
Hasan, Hüseyin yatar.

İğnesin suya atan, 
Balıklara getirten 
Tacın tahtın terkeden, 
İbrahim Ethem yatar.

Gündüzler saim olan, 
Geceler kaim olan. 
Ariflerin sultanı, 
Bayzit Bestami yatar. 

O Hakikat erleri, 
Gelip geçti her biri. 
Konyada o Mevlana, 
Hüdevandigar yatar. 

Çok Hakk'ın has kulları, 
Fikr eyle sen bunları. 
Saysam o erenleri, 
Nice sultanlar yatar. 

Yunus, sen de ölürsün, 
Kara yere girersin. 
Bu toprağın altında, 
Çok günahkar kul yatar.

