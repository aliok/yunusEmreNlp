Her nereye döner isem aşk iledir işim benim, 
Odur gönlümde teşvîşim, hem aşktır yoldaşım benim.

Aşksızlara göynür özüm, onun çün fâş olur râzım, 
Görüceğiz âşıkları, kaynar içim dışım benim.

Bu aşk bize rahmânîdir, hem canımızın canıdır,
Onun için şeytan ile her dem bu savaşım benim.

Benim canım bir kuştur ki, gövdem onun kafesidir, 
Dosttan haber geliceğiz, bir gün uçar kuşum benim.

Geldim dünyayı seyrettim, ya bugün ya yarın gittim, 
Ben burda eğlenemezem, burda bitmez işim benim.

Yunus aydır: Ben âşıkım, hem âşıkım hem sâdıkım 
Bu ayrık âşıklar gibi yoktur âlâyişim benim.

